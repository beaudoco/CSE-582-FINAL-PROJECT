Nîr lîn rimmathar arnediad; i Melain thorathar Nor Rodyn dallen a le awarthathar aen ed. I 'lamor naergon lîn ú-athradatha in ered. I rûth idh Rodyn danna, o Ndûn na Thrûn, or nost Feanor a or výr dîn phain. I ‘waedh tegitha hain, dan gweriatha hain, a dolthatha o chain i mîr i anírar. I min dîn phain gevedithar úmeth; an gweriad o gwenyr na ‘wenyr, ar an ngostad i ‘weriad. Nathar in Edlinn an-uir.
Eliannech i agar gwaith lîn, ar i úfaelas hen gwathant Aerand. Adannathach iâr an iâr ar athan Aerand cuiathach di-nguruthos. Ilfirin le vi Ea an innas o Eru, a cael ú-‘êd le, dan le gerir degi aen, a le degithar aen: am magol ar am maul ar an naeg. In fae bembair lîn telithar na Ost-e-Mband. Ennas dorthathach anann, a pedh ‘raw darthathach. Ú-danathon le faelas; ae i ndengin gohenathar le, ú-lastathon hain. Ar ae ú-delithach no nin a broniathach ned Ennor; i ardhon prestatha le sui caul dhaer, a pelithach na dhae naeth no echui in Ebennin. Pennir i Melain.